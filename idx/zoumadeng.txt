《法華經· 法師品》：「在在處處，若說若讀、若誦若書、若經卷所住處，皆應起七寶塔，極令高廣嚴飾— — 不須復安舍利，所以者何？此中已有如來全身，此塔應以一切華香瓔珞、繒蓋幢幡、伎樂，歌頌，供養、恭敬！尊重、讚歎！」
《五苦章句經》：一切衆香，莫過栴檀；其香無量，香價貴於閻浮提金。又療人病，人有中毒，頭痛體熱，磨栴檀屑，以塗其上，若以服之，病即除愈，一切衆生莫不願得。有人大得栴檀香樹，束薪賣之，無買之者。佛在世時，所說經法，令人得道，無不度者。般泥洹後，十二部經留在世間，動有卷數，無人視者，亦如栴檀，束薪賣之，無有買之者也。
《大寶積經》：爾時世尊告摩訶迦葉言：「迦葉！當來末世後五百歲，有諸菩薩親近惡友、少讀誦經，唯作供養舍利之業，以香花瓔珞幡蓋燈明供養如來舍利塔廟。迦葉！我為在家無智衆生令種善根，說供養舍利。彼諸癡人不解我意，但作此業。迦葉！我於一切天人之中常說此法，修奢摩他、毘婆舍那以自調伏，世間當有信樂婆羅門居士供養舍利。迦葉！彼諸癡人捨於讀誦修禪智慧，供養舍利因之活命。迦葉！若有菩薩以滿三千大千世界上至梵天香花燈明，一一燈炷如須彌山，以如是等供養如來。若有菩薩淨心持戒，於師尊所受持讀誦一四句偈，淨心修行乃至七步，功德勝彼無量無邊。
《雜阿含經》：爾時，世尊告諸比丘：「汝當受持漏、無漏法經，廣為人說。所以者何？義具足故，法具足故，梵行具足故，開發神通，正向涅槃；乃至信心善男子，在家、出家，當受持讀誦，廣為人說。」
《大般若波羅蜜多經》：欲學聲聞地者，當於般若波羅蜜多應勤聽習、讀誦、受持、如理思唯，令其究竟。欲學獨覺地者，當於般若波羅蜜多應勤聽習、讀誦、受持、如理思唯，令其究竟。欲學菩薩地者，當於般若波羅蜜多應勤聽習、讀誦、受持、如理思唯，令其究竟。欲學如來地者，當於般若波羅蜜多應勤聽習、讀誦、受持、如理思唯，令其究竟。
